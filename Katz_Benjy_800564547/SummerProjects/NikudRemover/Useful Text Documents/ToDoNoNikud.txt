האדם ראוי שיתדמה לקונו ואז יהיה בסוד הצורה העליונה צלם ודמות, שאלו ידומה בגופו ולא בפעולות הרי הוא מכזיב הצורה ויאמרו עליו צורה נאה ומעשים כעורים. שהרי עיקר הצלם והדמות העליון הן פעולותיו, ומה יועיל לו היותו כצורה העליונה דמות תבנית אבריו ובפעולות לא יתדמה לקונו. לפיכך ראוי שיתדמה אל פעולות הכתר שהן י"ג מדות של רחמים עליונות. ורמוזות בסוד הפסוקים (מיכה ז, יח-כ) מי אל כמוך. ישוב ירחמנו. תתן אמת. א"כ ראוי שתמצאנה בו י"ג מדות אלו.

ועכשיו נפרש אותן הפעולות י"ג שראוי שתהיינה בו:

הא' - מי אל כמוך
מורה על היות הקב"ה מלך נעלב, סובל עלבון מה שלא יכילהו רעיון. הרי אין דבר נסתר מהשגחתו בלי ספק, ועוד אין רגע שלא יהיה האדם נזון ומתקיים מכח עליון השופע עליו, והרי תמצא שמעולם לא חטא אדם נגדו שלא יהיה הוא באותו הרגע ממש שופע שפע קיומו ותנועת אבריו, עם היות שהאדם חוטא בכח ההוא לא מנעו ממנו כלל אלא סובל הקב"ה עלבון כזה להיות משפיע בו כח תנועות אבריו, והוא מוציא אותו כח באותו רגע בחטא ועון ומכעיס והקב"ה סובל. ולא תאמר שאינו יכול למנוע ממנו הטוב ההוא ח"ו שהרי בכחו ברגע כמימרא ליבש ידיו ורגליו כעין שעשה לירבעם, ועכ"ז שהכח בידו להחזיר הכח הנשפע ההוא והיה לו לומר כיון שאתה חוטא נגדי תחטא בשלך לא בשלי, לא מפני זה מנע טובו מן האדם אלא סבל עלבון, והשפיע הכח והטיב לאדם טובו. הרי זה עלבון וסבלנות מה שלא יסופר ועל זה קוראים מלאכי השרת להקב"ה מלך עלוב והיינו אומרו מי אל כמוך, אתה אל בעל חסד המטיב, אל בעל כח לינקם ולאסוף את שלך, ועכ"ז אתה סובל ונעלב עד ישוב בתשובה. הרי זו מדה שצריך האדם להתנהג בה רצוני הסבלנות וכן היותו נעלב אפילו למדרגה זו ועכ"ז לא יאסוף טובתו מן המקבל:

הב' - נושא עון
והרי זה גדול מהקודם שהרי לא יעשה האדם עון שלא יברא משחית כדתנן העובר עבירה אחת קונה לו קטיגור אחד והרי אותו קטיגור עומד לפני הקב"ה ואומר פלוני עשאני, ואין בריה מתקיימת בעולם אלא בשפעו של הקב"ה והרי המשחית הזה עומד לפניו ובמה מתקיים, הדין נותן שיאמר הקב"ה איני זן משחיתים ילך אצל מי שעשאו ויתפרנס ממנו והיה המשחית יורד מיד ונוטל נשמתו או כורתו או נענש עליו כפי עונשו עד שיתבטל המשחית ההוא, ואין הקב"ה עושה כן אלא נושא וסובל העון וכמו שהוא זן העולם כולו זן ומפרנס המשחית הזה עד שיהיה אחד משלשה דברים, או שישוב החוטא בתשובה ויכלהו ויבטלהו בסגופיו, או יבטלהו שופט צדק ביסורים ומיתה, או ילך בגיהנם ושם יפרע חובו. והיינו שאמר קין גדול עוני מנשוא ופירשו חז"ל כל העולם כולו אתה סובל ירצה זן ומפרנס, ועוני כבד שאין אתה יכול לסובלו פירוש לפרנסו עד שאשוב ואתקן, א"כ הרי זה מדת סבלנות גדולה שיזון ומפרנס בריה רעה שברא החוטא עד שישוב.

ילמוד האדם כמה צריך שיהיה סבלן לסבול עול חבירו ורעותיו שהריע עד שיעור כזה שעדיין רעתו קיימת, שחטא נגדו והוא יסבול עד יתקן חבירו או עד שיתבטל מאליו וכיוצא:

הג' - ועובר על פשע
זו מדה גדולה שהרי אין המחילה ע"י שליח אלא על ידו ממש של הקב"ה כדכתיב (תהלים קל, ד) כי עמך הסליחה וגו' ומה היא הסליחה שהוא רוחץ העון כדכתיב (ישעיה, י) אם רחץ ה' את צואת בנות ציון וגו' וכן כתיב (יחזקאל לז,) וזרקתי עליכם מים טהורים וגו' והיינו ועובר על פשע שולח מימי רחיצה ועובד ורוחץ הפשע.

והנה ממש כדמות זה צריך להיות האדם שלא יאמר וכי אני מתקן מה שפלוני חטא או השחית, לא יאמר כך שהרי האדם חוטא והקב"ה בעצמו שלא ע"י שליח מתקן את מעוותו ורוחץ צואת עונו.

ומכאן יתבייש האדם לשוב לחטוא שהרי המלך בעצמו רוחץ לכלוך בגדיו:

הד' - לשארית נחלתו
הנה הקב"ה מתנהג עם ישראל בדרך זה לומר מה אעשה לישראל והם קרובי שאר בשר יש לי עמהם שהם בת זוג להקב"ה וקורא לה בתי, אחותי, אמי. כדפירשו ז"ל וכתיב ישראל עם קרובו ממש קורבה יש לו עמהם ובניו הם. והיינו לשארית נחלתו לשון שאר בשר וסוף סוף הם נחלתו. ומה אומר, אם אענישם הרי הכאב עלי כדכתיב (ישעיה סג, ט) בכל צרתם לו צר. כתיב באלף לומר שצערם מגיע לפלא העליון וכ"ש לדו פרצופין שבהן עיקר ההנהגה וקרינן ב'ואו' לו צר. וכתיב (שופטים י, טז) ותקצר נפשו בעמל ישראל לפי שאינו סובל צערם וקלונם מפני שהם שארית נחלתו.

כך האדם עם חבירו כל ישראל הם שאר בשר אלו עם אלו מפני שהנשמות כלולות יחד יש בזה חלק זה ובזה חלק זה, ולכך אינו דומה מרובים העושים את המצוות [למועטים העושים את התורה], וכ"ז מפני כללותם, ולכך פי' רז"ל על הנמנה מעשרה ראשונים בבה"כ אפי' מאה באים אחריו מקבל שכר כנגד כלם מאה ממש כמשמעו מפני שהעשרה הם כלולים אלו באלו הרי הם י' פעמים י' מאה וכל אחד מהם כלול ממאה א"כ אפי' יבואו מאה הוא יש לו שכר מאה, וכן מטעם זה ישראל ערבים זה לזה מפני שממש יש בכל אחד חלק אחד מחבירו וכשחוטא הא' פוגם את עצמו ופוגם חלק אשר לחברו בו, נמצא מצר החלק ההוא חבירו ערב עדיו. א"כ הם שאר זה עם זה ולכך ראוי לאדם להיותו חפץ בטובתו של חבירו ועינו טובה על טובת חבירו וכבודו יהיה חביב עליו כשלו שהרי הוא הוא ממש, ומטעם זה נצטוינו (ויקרא יט, יח) ואהבת לרעך כמוך וראוי שירצה בכשרות חברו ולא ידבר בגנותו כלל ולא ירצה בו כדרך שאין הקב"ה רוצה בגנותנו ולא בצערנו מטעם הקורבה, אף הוא לא ירצה בגנות חברו ולא בצערו ולא בקלקולו וירע לו ממנו כאלו הוא ממש היה שרוי באותו צער או באותו טובה:

הה' - לא החזיק לעד אפו
זו מדה אחרת, שאפילו שהאדם מחזיק בחטא, אין הקב"ה מחזיק אף, ואם מחזיק לא לעד אלא יבטל כעסו אפילו שלא ישוב האדם, כמו שמצינו בימי ירבעם בן יואש, שהחזיר הקב"ה גבול ישראל, והם היו עובדים עגלים, ורחם עליהם ולא שבו, א"כ למה רחם? בשביל מדה זו שלא החזיק לעד אפו, אדרבא מחליש אפו, עם היות שעדיין החטא קיים, אינו מעניש אלא מצפה ומרחם אולי ישובו, והיינו (ישעיהו נז טז): "כי לא לנצח אריב ולא לעולם אטור" אלא הקב"ה מתנהג ברבות ובקשות הכל לטובת ישראל.

וזו מדה ראויה לאדם להתנהג בה על חבירו, אפילו שהוא רשאי להוכיח ביסורים את חברו או את בניו והם מתיסרים לא מפני זה ירבה תוכחתו, ולא יחזיק כעסו אפילו שכעס, אלא יבטלנו ולא יחזיק לעד אפו, גם אם אף הוא המותר לאדם, כעין שפי' כי תראה חמור שונאך וגו', ופי' מה היא השנאה הזאת שראה אותו עובר עבירה והוא יחיד אינו יכול להעיד, ושונא אותו על דבר עבירה, ואפילו הכי אמרה תורה עזוב תעזוב עמו שבוק ית דבלבך, אלא מצוה לקרב אותו באהבה אולי יועיל בדרך זו, והיינו ממש מדה זו לא החזיק לעד אפו:

הו' - כי חפץ חסד הוא
הלא כבר פירשנו במקומו שיש בהיכל ידוע מלאכים ממונים לקבל גמילות חסד שאדם עושה בעולם הזה, וכאשר מדת הדין מקטרגת על ישראל, מיד אותם המלאכים מראים החסד ההוא והקב"ה מרחם על ישראל מפני שהוא חפץ בחסד, ועם היות שהם חייבים אם הם גומלים חסד זה לזה - מרחם עליהם, וכמו שהיה בזמן החרבן שנאמר לגבריאל (יחזקאל י, ב) בא אל בינות לגלגל וגו' כי הוא שר הדין והגבורה ונתן לו רשות לקבל כחות הדין בינות לגלגל מתחת לכרובים מאש המזבח דהיינו דין גבורת המלכות והיה הדין מתחזק עד שבקש לכלות את הכל לקעקע ביצתן של ישראל מפני שנתחייבו כליה וכתיב (שם, ח) וירא לכרובים תבנית יד אדם תחת כנפיהם והיינו שאמר הקב"ה לגבריאל הם גומלים חסדים אלו עם אלו ואף אם הם חייבים נצולו והיה להם שארית. והטעם מפני מדה זו כי חפץ חסד הוא רוצה במה שישראל גומלים חסד ואותו צד מזכיר להם עם היות שאינם כשרים בצד אחר.

א"כ במדה זו ראוי לאדם להתנהג אף אם ראה שאדם עושה לו רע ומכעיסו אם יש בו צד טובה שמטיב לאחרים או מדה טובה שמתנהג כשורה יספיק לו צד זה לבטל כעסו מעליו וירצה לבו עמו ויחפוץ חסד ויאמר די לי בטובה זו שיש לו וכ"ש באשתו כדפירשו רז"ל (יבמות סג, א) דיינו שמגדלות את בנינו ומצילות אותנו מן החטא, כך יאמר על כל אדם די לי בטובה פלונית שעשה לי או שעשה עם פלוני או מדה טובה פלונית שיש לו יהיה חפץ חסד:

הז' - ישוב ירחמנו
הנה אין הקב"ה מתנהג כמדת בשר ודם שאם הכעיסו חברו כשהוא מתרצה עמו מתרצה מעט לא כאהבה הקודמת. אבל אם חטא אדם ועשה תשובה, מעלתו יותר גדולה עם הקב"ה, והיינו (ברכות לד:) "במקום שבעלי תשובה עומדים אין צדיקים גמורים יכולין לעמוד". והטעם כדפירשו בפרק הבונה (לפנינו הוא במנחות כט:) בענין ה למה היא עשויה כאכסדרא שכל הרוצה לצאת מעולמו יצא, פירוש העולם נברא בה' והקב"ה ברא העולם פתוח לצד הרע והחטא לרוחה אין צד שאין חומר ויצה"ר ופגם כמין אכסדרא, אינו בעל גדרים אלא פרצה גדולה פרוצה לצד הרע לצד מטה כל מי שירצה לצאת מעולמו כמה פתחין לו לא יפנה לצד שלא ימצא צד חטא ועון ליכנס אל החצונים, והיא פתוחה מלמעלה שאם ישוב יקבלוהו. והקשו ולהדרוהו בהאי, לא מסתייעה מילתא, רצו בזה שהשב בתשובה לא יספיק לו שיהיה נגדר בעון כגדר הצדיקים מפני שהצדיקים שלא חטאו גדר מעט יספיק אליהם אמנם החוטא שחטא ושב לא יספיק לו גדר מעט אלא צריך להגדיר עצמו כמה גדרים קשים מפני שאותו הגדר המעט כבר נפרץ פעם אחת אם יתקרב שם בקל יפתהו יצרו אלא צריך להתרחק הרחק גדול מאד, ולזה לא יכנס דרך פתח האכסדרה שהפרצה שם אלא יתעלה ויכנס דרך פתח צר ויעשה כמה צרות וסגופים לעצמו ויסתום הפרצות.
ומטעם זה במקום שבעלי תשובה עומדים וכו' מפני שלא נכנסו דרך פתח הצדיקים כדי שיהיו עם הצדיקים, אלא נצטערו ועלו דרך פתח העליון וסגפו עצמן ונבדלו מן החטא יותר ויותר מן הצדיקים לכך עלו ועמדו במדרגה ה' היכל חמישי שבגן עדן דהיינו גג הה"א וצדיקים בפתח ההיא בכניסת האכסדרא ולזה כאשר האדם יעשה תשובה דהיינו תשוב ה' אל מקומה, ויחזיר הקב"ה שכינתו עליו אינו שב כאהבה הראשונה בלבד, אלא יותר ויותר. והיינו ישוב ירחמנו שיוסיף רחמים לישראל ויתקנם ויקרבם יותר.

וכך האדם צריך להתנהג עם חבירו לא יהיה נוטר איבה מהכעס הקודם אלא כשיראה שחבירו מבקש אהבתו יהיה לו במדרגת רחמים ואהבה יותר ויותר מקודם ויאמר הרי הוא לי כבעלי תשובה שאין צדיקים גמורים יכולים לעמוד אצלם ויקרבהו תכלית קורבה יותר ממה שמקרב אותם שהם צדיקים גמורים עמו שלא חטאו אצלו:

הח' - יכבוש עונותינו
הרי הקב"ה מתנהג עם ישראל במדה זו והיא סוד כבישת העון. כי הנה המצות היא כפורחת עלתה נצה ובוקע ועולה עד אין תכלית לכנוס לפניו ית' אמנם העונות אין להם כניסה שם ח"ו אלא כיבשם שלא יכנסו כדכתיב (תהלים ה, ה) "לא יגורך רע" - לא יגור במגורך רע א"כ אין העון נכנס פנימה. ומטעם זה "שכר מצוה בהאי עלמא ליכא" (קדושין לט, א) מפני שהם לפניו יתברך והאיך יתן לו ממה שלפניו שכר רוחני בעולם גשמי והרי כל העולם אינו כדאי למצוה אחת ולקורת רוח אשר לפניו. ומטעם זה לא יקח שוחד של מצות, המשל בזה אין הקב"ה אומר עשה ארבעים מצות ועשר עבירות נשארו שלשים מצות וילכו עשר בעשר ח"ו אלא אפילו צדיק גמור ועשה עבירה אחת דומה לפניו כאלו שרף את התורה עד שירצה חובו ואח"כ יקבל שכר כל מצוותיו. וזה חסד גדול שעושה הקב"ה עם הצדיקים שאינו מנכה מפני שהמצות חשובות מאוד ומתעלות עד לפניו יתברך, והאיך ינכה מהן בשביל העבירות כי שכר העבירה הוא מחלק הגיהנם - מהנבזה, והמצות שכרן מהנכבד זיו שכינה, האיך ינכה אלו בצד אלו אלא הקב"ה גובה חוב העבירות ומשכיר שכר כל המצות. והיינו יכבוש עונותינו שאין העונות מתגברים לפניו כמצות אלא כובש אותם שלא יתעלו ולא יכנסו עם היות שהוא משגיח על דרכי איש הטוב והרע עם כל זה הטוב אינו כובשו אלא פורח ועולה עד למאד ונכלל מצוה במצוה ונבנה ממנו בנין ולבוש נכבד ועונות אין להם סגולה זו אלא כובש אותם שלא יצליחו הצלחה זו ולא יכנסו פנימה.

אף מדה זו צריך האדם להתנהג בה שלא יכבוש טובת חבירו ויזכור רעתו שגמלהו אלא אדרבה יכבוש הרע וישכחהו ויזניחהו ולא יגור במגורו רע ותהיה הטובה סדורה תמיד לפניו ויזכור לו הטובה ויגביר לו על כל המעשים שעשה לו ולא ינכה בלבו ויאמר אם עשה לי טובה הרי עשה לי רעה וישכח הטובה לא יעשה כן אלא ברעה יתרצה כל דרך רצוי שיוכל והטובה אל יזניחה לעולם מבין עיניו ויעלים עינו מן הרעה כל מה שיוכל כדרך שהקב"ה כובש עונות כדפירשתי:

הט' - ותשליך במצולות ים כל חטאתם
זו מדה טובה להקב"ה שהרי ישראל חטאו מסרם ביד פרעה ושבו בתשובה למה יעניש פרעה וכן סנחריב וכן המן ודומיהם אין הקב"ה מתנחם בלבד לומר שבו בתשובה א"כ לא יהיה להם עוד רעה א"כ יסתלק המן מעליהם או פרעה או סנחריב זה לא יספיק אלא ישוב עמל המן על ראשו וכן פרעה וכן סנחריב והטעם להנהגה זו היא בסוד (ויקרא טז, כב): "ונשא השעיר עליו את כל עונותם אל ארץ גזרה" ופירושו שהשעיר נושא עונות ממש, וזה קשה מאוד וכי ישראל חטאו והשעיר נושא. אלא המדה היא כך האדם מתודה וכוונתו בוידוי לקבל עליו טהרה כענין שאמר דוד (תהלים נא, ד): "הרב כבסני מעוני" וכן הוא אמרינו "מחוק ברחמיך הרבים" אינו מתפלל אלא שיהיו יסורים קלים שלא יהיה בהם בטול תורה. וזה שאומרים "אבל לא ע"י יסורים רעים" וכך הוא מכוין בהיותו אומר "ואתה צדיק על כל הבא עלי" ממש הוא מקבל יסורים בסבר פנים יפות להתכפר מפני שיש עונות שייסורים ממרקים או מיתה ממרקת. וכך היא המדה מיד שזה מתודה בתפלתו ופי' בזוהר בפרשת פקודי (דף רסב, ב) שהוא חלק סמא"ל כעין השעיר, מהו חלקו שהקב"ה גוזר עליו יסורים ומיד מזדמן שם סמא"ל והולך וגובה חובו והרי נושא השעיר העונות שהקב"ה נותן לו רשות לגבות חובו וישראל מתטהרים והנה הכל יתגלגל על סמא"ל, והטעם שהקב"ה גזר על עולמו שכל מי שיעשה כן יתבטל, וזה טעם "ואת הבהמה תהרוגו" (ויקרא כ, טו) וכן האבן של מצות הנסקלין והסייף של מצות הנהרגין טעונין קבורה (סנהדרין מה:) לבטל מציאותם וכחם אחר שיגמור דינם.
והרי בזה ממש סוד הצלם של נבוכדנאצר נמסרו ישראל ביד מלך בבל רישא די דהבה נכנע ההוא רישא ונמסרו ביד פרס שהן חדוהי ודרועוהי די כסף וכן הודחו אלו מפני אלו ער שירדו ישראל לרגלוהי מנהון די פרזל ומנהון די חסף ומה יהיה תכלית הטוב בסוף הקב"ה מעמידם ועושה בהם דין כדכתיב (דברים לב, כג): "חצי אכלה בם" חצי כלים וישראל אינם כלים באדין דקו קחדא דהבא כספה ונחשא וכו' הנה בהתחלה כתיב (דניאל ב, לד): "ומחתא לצלמא על רגלוהי" אין מכל הצלם אלא רגליו שכבר נתבטל כחם ועברו ראש ודרועוהי ומעוהי ועם כל זה בסוף דקו כחדא עתיד הקב"ה להעמיד סמא"ל והרשעים עושי מעשיו ופעולותיו ויעשה בהם הדין. והיינו "ותשליך במצולות ים כל חטאתם", ירצה השליך כח הדין להפיל ע"י אלו שהם מצולות ים "והרשעים כים נגרש כי השקט לא יוכלו ויגרשו מימיו רפש וטיט" (ישעיה נז, כ) אלו הם העושים דין בישראל שישוב אחר כך כל גמולם בראשם, והטעם מפני שאחר שישראל קבלו הדין הקב"ה מתנחם אפילו על מה שקדם ותובע עלבונם ולא די אלא "אני קצפתי מעט והמה עזרו לרעה" (זכריה א, טו).

גם במדה זו צריך להתנהג האדם עם חבירו, אפילו שיהיה רשע מדוכא ביסורין אל ישנאהו שאחר שנקלה הרי הוא כאחיך (מכות כג.) ויקרב המרודים והנענשים וירחם עליהם ואדרבה יצילם מיד אויב ואל יאמר עונו גרם לו אלא ירחמהו במדה זו כדפירשתי:

הי' - תתן אמת ליעקב
מדה זו היא, שיש בישראל מעלה, אותם הבינונים שאינם יודעים להתנהג לפנים משורת הדין והם נקראים יעקב מפני שאינם מתנהגים אלא עם הנהגות אמתיות גם הקב"ה יש לו מדת אמת שהוא על צד מציאות המשפט היושר, ואלו הם המתנהגים בעולם ביושר והקב"ה מתנהג עמהם באמת מרחם עליהם על צד היושר והמשפט.

גם כן האדם צריך להתנהג עם חברו על צד היושר והאמת בלי להטות משפט חבירו לרחם עליו באמת כמו שה' יתברך מרחם על הבריות הבינונים במדת אמת לתקן אותם:

הי"א - חסד לאברהם
הם המתנהגים בעולם לפנים משורת הדין כאברהם אבינו גם הקב"ה מתנהג עמהם לפנים משורת הדין, אינו מעמיד עמהם הדין על תוקפו אף לא כדרך היושר אלא נכנס עמהם לפנים מן היושר כמו שהם מתנהגים, והיינו חסד לאברהם הקב"ה מתנהג במדת חסד עם אותם שהם כמו אברהם בהתנהגות.

גם האדם עם היות שעם כל אדם יהיה מתנהג בצדק וביושר ובמשפט, עם הטובים והחסידים תהיה הנהגתו לפנים משורת הדין. ואם לשאר האדם היה סבלן קצת לאלו יותר ויותר, וירחם עליהם ליכנס עמהם לפנים משורת הדין שהוא מתנהג בה עם שאר האדם וצריך שיהיו אלו חשובים לפניו מאד מאד וחביבים לו והם יהיו מאנשי חברתו:

הי"ב - אשר נשבעת לאבותינו
יש בני אדם שאינם הגונים והקב"ה מרחם על כולם ופירשו בגמרא (ברכות ז.) "וחנותי את אשר אחון" (שמות לג, יט) אמר הקב"ה אוצר זה לאותם שאינם הגונים יש אוצר חנונים שהקב"ה חונן ונותן להם מתנת חנם לפי שאמר הקב"ה הרי יש להם זכות אבות, אני נשבעתי לאבות אם כן עם היות שאינם הגונים יזכו בשביל שהם מזרע האבות שנשבעתי להם לפיכך אנהילם ואנהיגם עד שיתוקנו.

וכך יהיה האדם אף אם יפגע ברשעים אל יתאכזר כנגדם או יחרפם וכיוצא אלא ירחם עליהם ויאמר סוף סוף הם בני אברהם יצחק ויעקב אם הם אינם כשרים אבותיהם כשרים והגונים והמבזה הבנים מבזה האבות אין רצוני שיתבזו אבותיהם על ידי ומכסה עלבונם ומתקנם כפי כחו.

הי"ג - מימי קדם
הרי מדה שיש להקב"ה עם ישראל כשתמה זכות וכיוצא מה יעשה והרי הם מצד עצמם אינם הגונים כתיב (ירמיה ב, ב): "זכרתי לך חסד נעוריך אהבת כלולותיך" ממש זוכר הקב"ה ימי קדמונים, אהבה שהיה מקודם ומרחם עד ישראל ובזה יזכיר להם כל המצות שעשו מיום שנולדו וכל מדות טובות שהקב"ה מנהיג בהם עולמות ומכולם עושה סגולה לרחם בשבילם, והרי זו המדה כוללת כל המדות כולם כדפירשו באדרא (זהר נשא קלד:).

כך האדם יתקן הנהגתו עם בני אדם שאפילו שלא ימצא מענה מאלו הנזכרות יאמר כבר היו שעה קודם שלא חטאו והרי אותה שעה או בימים קדמונים היו כשרים ויזכור להם הטובה שעשו בקטנותם ויזכור להם אהבת גמולי מחלב עתיקי משדים ובזה לא ימצא אדם שאינו ראוי להטיבו ולהתפלל על שלומו ונרחם עליו.

עד כאן הגיע י"ג מדות שבהן יהיה האדם דומה אל קונו שהן מדות של רחמים עליונות וסגולתן כמו שיהיה האדם מתנהג למטה כך יזכה לפתוח לו מדה עליונה מלמעלה ממש כפי מה שיתנהג כך משפיע מלמעלה וגורם שאותה המדה תאיר בעולם. ולכך אל ילוזו מעיני השכל י"ג מדות אלו והפסוק לא יסוף מפיו כדי שיהיה לו למזכרת כאשר יבא לו מעשה שיצטרך להשתמש במדה אחת מהן יזכור ויאמר הרי דבר זה תלוי במדה פלונית איני רוצה לזוז ממנה שלא תתעלם ותסתלק המדה ההיא מן העולם:

פרק ב
עוד, להיות האדם דומה לקונו בסוד מדת הכתר צריך שיהיו בו כמה גופי פעולות שהם עיקר ההנהגה:

הראשונה


הכוללת הכל היא מדת הענוה מפני שהיא תלויה בכתר שהרי היא מדה על כל המדות ואינה מתעלית ומתגאה למעלה אמנם יורדת ומסתכלת למטה תדיר, וזה משני טעמים: האחד שהוא בוש להסתכל בסיבתו אלא מאצילו מביט בו תמיד להטיבו והוא מביט בתחתונים. כך האדם צריך שיבוש מלהסתכל לצד מעלה להתגאות אלא תדיר יסתכל לצד מטה להפחית עצמו כל מה שיוכל. והרי המדה הזאת היא תלויה דרך כלל בראש שאין האדם מתגאה אלא בהרמת ראשו כלפי מעלה והעני משפיל ראשו למטה. והרי אין סבלן ועניו כאלהינו במדת הכתר שהוא תכלית הרחמים ולא יכנס לפניו שום פגם ולא עוון ולא דין ולא שום מדה מונעת מלהשגיח ולהשפיע ולהיטיב תדיר. כך צריך האדם ששום סיבה שבעולם לא תמנעהו מלהיטיב ושום עוון או מעשה בני אדם בלתי הגון לא יכנס לפניו כדי שיעכבהו מלהיטיב לאותם הצריכים טובתו בכל עת ובכל רגע. וכמו שהוא יושב וזן מקרני ראמים ועד ביצי כנים ואינו מבזה שום בריה שאלו יבזה הברואים מפני פחיתותם לא יתקיימו בעולם אפילו רגע, אלא משגיח ונותן רחמיו על כולם. כך צריך שיהיה האדם מטיב לכל ולא יתבזה שום נברא לפניו אלא אפילו בריה קלה שבקלים תהיה מאוד חשובה בעיניו ויתן דעתו עליה וייטיב לכל המצטרך אל טובתו, וזו מדה תלויה בכתר בסוד הראש דרך כלל:

השניה
מחשבתו תדמה למחשבת הכתר. כמו שאותה החכמה לא תפסוק תמיד לחשוב מחשבות טובות, והרע לא יכנס בה מפני שהיא רחמים גמורים, ואין שם דין ולא שום קושי כלל, כך האדם תמיד תהיה מחשבתו פנויה מכל דבר מכוער. וכמו שהיא סוד חכמה תורה קדומה, ולא יחסר שום סוד תורה, כך לא יפנה אל שום פניה חוץ ממחשבת התורה ולחשוב בגדלות האל ופעולותיו הטובות ולהיטיב וכיוצא.

כללו של דבר - לא יכנס זר ובטל במחשבתו, וזו היתה מעלת רבי שמעון וחביריו. והנה כשהפריד רבי יוסי מחשבתו מעט, כמה הוכיחו רבי שמעון בזוהר בפרשת ויקהל:

השלישית
מצחו לא יהיה בו קושי כלל, אלא ידמה תמיד למצח הרצון שירצה את הכל אפילו שימצא בני אדם כועסים יְרַצֵּם וישקיטם ברצונו הטוב, שכן מצח הרצון הוא תמיד רוצה ומרצה הגבורות ומתקנם, אף הוא יְרַצֶּה הגבורים המתגברים כעסם, והוא ינהלם ברצון טוב וישתף שם חכמה גדולה להשבית הכעס, שלא יעבור הגבול ויקלקל ח"ו, ויעשה דוגמא לרצון העליון שהוא נמשך מן החכמה הנפלאה במצחא דעתיקא ומשם מְרַצֶּה הכל.

וזה ימשך להיותו תמיד נוח לבריות, שאם מידותיו קשות מצד אחד עם בני אדם, לא יתרצו ממנו. וזה טעם המשנה כל שרוח הבריות נוחה הימנו, רוח המקום נוחה הימנו:

הרביעית
שיהיו אזניו נוטות תמיד לשמוע הטוב, אמנם שמע שוא או המגונה לא יכנס בהם כלל, כדרך שסוד האזנה העליונה אין שום צעקת דין ולא פגם לשון הרע נכנס שם, כך לא יאזין אלא הטובות והדברים המועילים, ושאר דברים המגבירים כעס לא יאזין אליהם כלל, וכמו שהנחש ודבורו ולשונו אינו נכנס למעלה, כך לא יכנס אליו שום דבר מגונה. והיינו "לא תשא שמע שוא"

(שמות כג, א) כ"ש שאר המגונה שלא יכנס לאזנו כלל, ולא תהיה קשבת אלא אל הדברים הטובים.

החמישית


עיניו לא יסתכל בהן כלל בשום דבר מגונה. אמנם תהיינה תמיד פקוחות להשגיח ולרחם על האומללים כפי כוחו, וכשיראה בצרת עני לא יעצים עיניו כלל, אלא יתבונן בדעתו עליו כפי כוחו ויעורר רחמים עליו בפני שמים ובפני הבריות. ויתרחק מכל השגחה רעה, כדרך שהעין העליונה פקוחה ומסתכלת מיד אל הטוב:

השישית


בחוטמו מעולם לא ימצא בו חרון אף כלל, אלא תמיד באפו חיים ורצון טוב ואריכות אף, אפילו לאותם שאינם הגונים. ותמיד רוצה למלאות רצון ולהפיק כל שאלה ולהחיות כל נדכה, ומוציא מחוטמו תמיד מחילת עוון (והעצרת) [והעברת] פשע, ואינו כועס בחוטא לו, אלא מתרצה תמיד וחפץ חסד לעשות נחת רוח לכל:

השביעית
פניו תהיינה מאירות תמיד ויקבל כל אדם בסבר פנים יפות, שכן בכתר עליון נאמר (משלי טז, טו): "בְּאוֹר פְּנֵי מֶלֶךְ חַיִּים" ואין שום אודם ודין נכנס שם כלל, כך אור פניו לא ישונה וכל המסתכל בהם לא ימצא אלא שמחה וסבר פנים ושום סבה לא תטרידהו מזה כלל:

השמינית


פיו לא יוציא אלא טובה, וגיזרת אמריו תורה והפקת רצון טוב תמיד, ולא יוציא מפיו דבר מגונה ולא קללה ולא רוגז כעס כלל ולא דברים בטלים, ויהיה דומה לאותו הפה העליון שאינו נסתם כלל, שלא יחשה ולא ימנע טוב תמיד, ולכן צריך שלא יחשה מלדבר טובה על הכל ולהוציא מפיו טובה וברכה תמיד.

הרי אלה שמונה מדות טובות וכולן תחת דגל הענוה שכלן למעלה בכתר באברים העליונים. ובעת שירצה האדם להתקרב למעלה להדמות אליו לפתוח מקורותיו אל התחתונים צריך שישתלם בשני פרקים אלו.

[מתי צריך להתנהג במידות הכתר]
אמנם ידענו שאי אפשר להתנהג באלו המדות תמיד, מפני שיש מדות אחרות שהאדם צריך להשתלם בהן והן מהגבורות התחתונות, כאשר נבאר (בפרק י). אבל יש ימים ידועים שאין הגבורות פועלות ואין בני אדם צריכים אליהן, לפי שהכתר שולט בהם, או שעות שהכתר מתבקש, אז צריך שישתמש בכל אלה המדות שזכרנו.

אמנם שאר המדות עם היות שהם צורך עבודה בשעתן, אין עת עתה להשתמש בהן, כפני שאור הכתר מבטלן. וכך הוא לא ישתמש באותן המדות הקשות, כגון שבת שהעולם מתמתק בסוד עונג ואין דנין בשבת, אז ישתמש במדות אלו כולן, כדי לפתוח המקורות העליונים. שאלו יכוין בכונתו אל אורות הכתר בתפלותיו והוא יפעול בפעולותיו בהיפך, היאך יפתח מקור הכתר, והרי הוא דוחהו ממש במעשיו. והרי הדברים ק"ו, אם הספירות העליונות מגבירות הדינים הקדושים והכעס, הקדוש לא ישרה הכתר בהן, אם האדם יגביר הכעס החיצוני אפילו יהיה לשם שמים, כ"ש שלא ישרה הכתר ואורו עליו. ומה גם שהוא בא לעוררו על המדות העליונות, והן אומרות כמה עזות פנים יש בו, אין אור הכתר מתגלה בנו, מפני דיננו הקדוש והטהור, והוא רוצה לגלותו מלא כעס ופעולות מגונות חצונות.

לכך צריך האדם בימים טובים ובשבתות וביום הכפורים ובשעת התפלה ושעות עסק התורה שאינן שעות הגבורות, אלא שעות גלוי הרצון העליון, לכונן דעותיו במדות האלו כולן. ושער שעות ישתמש במדות הנשארות לעבודת ה', לא המגונה מהן, שאין לו עת לשלוט באדם אלא לרעתו, כאשר נבאר. ואז כאשר ישתמש במדות אלו יהיה נכון ובטוח שיפתח המקורות העליונים. לפיכך צריך כל אדם להרגיל עצמו באלו המדות מעט מעט, והעיקרית שיתפוס, שהיא מפתח הכל - הענוה, מפני שהיא ראש לכולן, בחינה ראשונה בכתר, ותחתיה יוכלל הכל.

והנה עיקר הענוה הוא שלא ימצא בעצמו ערך כלל, אלא יחשוב שהוא האין, וכמאמר העניו (שמות טז, ז): "וְנַחְנוּ מָה כִּי תַלִּינוּ עָלֵינוּ". עד שיהיה הוא בעיניו הבריה השפלה שבכל הנבראים, ובזוי ומאוס מאוד. וכאשר ייגע תמיד להשיג המדה הזאת, כל שאר המדות נגררות אחריה. שהרי הכתר המדה הראשונה אשר בו, שנראה עצמו לאין לפני מאצילו, כך ישים האדם עצמו אין ממש, ויחשוב העדרו טוב מאוד מן המציאות, ובזה יהיה לנוכח המבזים אותו כאלו הדין עמהם, והוא הנבזה אשר עליו האשם, וזו תהיה סיבת קנין המידות הטובות:

[עצות להרגיל עצמו בענוה]
ואני מצאתי תרופה להרגיל האדם עצמו בדברים אלו מעט מעט, אפשר שיתרפה בה מחולי הגאוה ויכנס בשערי הענוה והוא תחבושת הנעשה משלשה סמים:

האחת
שירגיל עצמו להיות בורח מהכבוד כל מה שיוכל. שאם יתנהג שיכבדוהו בני אדם, יתלמד בהם על צד הגאוה, ויתרצה הטבע תמיד בכך, ובקושי יוכל להרפא.
השניה
שירגיל מחשבתו לראות בבזיונו, ויאמר, עם היות שבני אדם אינם יודעים את גריעותי מה לי מזה, וכי אני איני מכיר בעצמי שאני נבזה בכך וכך, אם בהעדר הידיעה וחולשת היכולת ובזיון המאכל והפרש היוצא ממנו וכיוצא, עד שיהיה נבזה בעיניו נמאס.
השלישית
שיחשוב על עונותיו תמיד וירצה בטהרה ותוכחת ויסורים, ויאמר, מה הם היסורין היותר טובים שבעולם שלא יטרידוני מעבודת ה', אין חביב בכולם מאלו שיחרפוהו ויבזוהו ויגדפוהו, שהרי לא ימנעו ממנו כוחו ואונו בחולאים, ולא ימנעו אכילתו ומלבושו, ולא ימנעו חייו וחיי בניו במיתה. אם כן ממש יחפוץ בהם ויאמר מה לי להתענות ולהסתגף בשקים ובמלקיות המחלישים כחי מעבודת ה' ואני לוקח אותם בידי, יותר טוב אסתגף בבזיון בני אדם וחרפתם לי, ולא יסור כוחי ולא יחלש. ובזה כשיבאו העלבונות עליו ישמח בהם, ואדרבה יחפוץ בהם. ויעשה משלושת סמים אלו תחבושת ללבו ויתלמד בזה כל ימיו.
[עצות נוספות להתרגל לענוה]
ועוד מצאתי משקה טוב מאד אבל לא יועיל המשקה כל כך כמו שיועיל אחר תחבושת הנזכר לעיל, והוא שירגיל עצמו בשני דברים:

האחד
הוא לכבד כל הנבראים כולם, אחר שיכיר מעלת הבורא אשר יצר האדם בחכמה, וכן כל הנבראים חכמת היוצר בהם, ויראה בעצמו שהרי הם נכבדים מאוד מאוד, שנטפל יוצר הכל החכם הנעלה על כל בבריאתם, ואילו יבזה אותם ח"ו נוגע בכבוד יוצרם. והרי זה ידמה אל חכם צורף, עשה כלי בחכמה גדולה והראה מעשהו אל בני אדם, והתחיל אחד מהם לגנותו ולבזותו, כמה יגיע מהכעס אל החכם ההוא מפני שמבזין חכמתו בהיותם מבזים מעשה ידיו. ואף הקב"ה ירע בעיניו אם יבזו שום בריה מבריותיו, וזה שכתוב (תהלים קד, כד): "מָה רַבּוּ מַעֲשֶׂיךָ ה'". לא אמר "גָּדְלוּ" אלא "רַבּוּ" לשון "רַב בֵּיתוֹ"
(אסתר א, ח) חשובים מאד, "כֻּלָּם בְּחָכְמָה עָשִׂיתָ"
, ואחר שנטפלה חכמתך בהם רבו וגדלו מעשיך, וראוי לאדם להתבונן מתוכם חכמה לא בזיון.
השני
ירגיל עצמו להכניס אהבת בני אדם בלבו, ואפילו הרשעים, כאילו היו אחיו ויותר מזה, עד שיקבע בלבו אהבת בני אדם כולם, ואפילו הרשעים יאהב אותם בליבו, ויאמר, מי יתן ויהיו אלו צדיקים שבים בתשובה ויהיו כולם גדולים ורצויים למקום. כמכאמר אוהב נאמן לכל ישראל, אמר (במדבר יא, כט): "וּמִי יִתֵּן כָּל עִם ה' נְבִיאִים וְגוֹ'", ובמה יאהב, בהיותו מזכיר במחשבתו טובות אשר בהם, ויכסה מומם ולא יסתכל בנגעיהם אלא במידות הטובות אשר בהם. ויאמר בליבו, אילו היה העני המאוס הזה בעל ממון רב כמה הייתי שמח בחברתו, כמו שאני שמח בחברת פלוני. והרי זה, אילו ילבישוהו הלבושים הנאים כמו פלוני הרי אין בינו לבינו הבדל, אם כן למה יעדר כבודו בעיני, והרי בעיני ה' חשוב ממני, שהוא נגוע מדוכה עוני ויסורים ומנוקה מעון, ולמה אשנא מי שהקב"ה אוהב, ובזה יהיה לבבו פונה אל צד הטוב ומרגיל עצמו לחשוב בכל מידות טובות שזכרנו.

פרק שלישי
האיך ירגיל האדם עצמו במדת החכמה
הנה החכמה העליונה פרושה על כל הנמצאים כולם, עם היותה נעלמת ונשגבה מאד, ועליה נאמר (תהלים קד, כד): "מָה רַבּוּ מַעֲשֶׂיךָ ה' כֻּלָּם בְּחָכְמָה עָשִׂיתָ". כך ראוי לאדם שתהיה חכמתו מצויה בכל ויהיה מלמד להועיל לבני אדם לכל אחד ואחד כפי כוחו כל מה שיוכל להשפיע עליו מחכמתו ישפיעהו ולא תטרידהו סבה כלל.

[שני פנים לחכמה]
והנה אל החכמה שני פנים:

הפן העליון הפונה אל הכתר
ואין אותם הפנים מסתכלים למטה אלא מקבלים מלמעלה.
הפן השני התחתון פונה למטה
להשגיח בספירות שהיא מתפשטת בחכמתה אליהם.
כך יהיה אל האדם שני פנים:

הפן הראשון
הוא התבודדותו בקונו כדי להוסיף בחכמתו ולתקנה.
השני
ללמד בני אדם מאותה חכמה שהקב"ה השפיע עליו.
וכמו שהחכמה משפעת אל כל ספירה וספירה כפי שיעורה וצרכה, כן ישפיע בכל אדם כפי שיעור שכלו אשר יוכל שאת והניאות אליו וצרכו. וישמר מלתת יותר משיעור שכל המושפע, שלא תמשך ממנו תקלה, שכן הספירה העליונה אינה מוספת על השיעור המוגבל במקבל.

[השגחה על צרכי אחרים]
ועוד שדרך החכמה להיותה משגחת על כל המציאות מפני שהיא המחשבה החושבת על כל הנמצאות ועליה נאמר (ישעיה נה, ח): "כִּי לֹא מַחְשְׁבוֹתַי מַחְשְׁבוֹתֵיכֶם", וכתיב (ש"ב יד, יד): "וְחָשַׁב מַחֲשָׁבוֹת לְבִלְתִּי יִדַּח מִמֶּנּוּ נִדָּח" וכתיב (ירמיה כט, יא): "כִּי אָנֹכִי יָדַעְתִּי אֶת הַמַּחֲשָׁבֹת אֲשֶׁר אֲנִי חוֹשֵׁב עֲלֵיכֶם בֵּית יִשְׂרָאֵל מַחְשְׁבוֹת שָׁלוֹם וְלֹא רָעָה לָתֵת לָכֶם אַחֲרִית תִּקְוָה". כך צריך האדם להיות עיניו פקוחות על הנהגת עם ה' להועילם, ומחשבותיו תהיינה לקרב הנידחים ולחשוב עליהם מחשבות טובות, כמו שהשכל חושב תועלת הנמצא כולו, כך יחשוב הוא תועלת החברים ויתייעץ עצות טובות עם ה' ועם עמו בפרט ובכלל, והיוצא מההנהגה הטובה ינהלהו אל ההנהגה הישרה ויהיה לו כמו שכל ומחשבה לנהגו ולנהלו אל המנהג הטוב והיושר, במחשבה העליונה המיישרת האדם העליון.

[להשפיע חיים]
ועוד החכמה תחיה הכל כדכתיב (קהלת ז, יב): "וְהַחָכְמָה תְּחַיֶּה בְעָלֶיהָ" כך יהיה הוא מורה חיים לכל העולם וגורם להם חיי העולם הזה וחיי העולם הבא וממציא להם חיים. זה הכלל יהיה נובע חיים לכל.

[להיות כמו אב]
ועוד החכמה אב לכל הנמצאות כדכתיב (תהלים קד, כד): "מָה רַבּוּ מַעֲשֶׂיךָ ה' כֻּלָּם בְּחָכְמָה עָשִׂיתָ" והן חיים ומתקיימים משם, כך יהיה הוא אב לכל יצוריו של הקב"ה ולישראל, עיקר שהם הנשמות הקדושות האצולות משם, ויבקש תמיד רחמים וברכה לעולם, כדרך שהאב העליון רחמן על ברואיו ויהיה תמיד מתפלל בצרת המצירים כאילו היו בניו ממש וכאילו הוא יצרם, שזהו רצונו של הקב"ה כדרך שאמר הרועה הנאמן (במדבר יא, יב): "הֶאָנֹכִי הָרִיתִי אֶת כָּל הָעָם הַזֶּה כִּי תֹאמַר אֵלַי שָׂאֵהוּ בְחֵיקֶךָ", ובזה ישא את כל עם ה' כאשר ישא האומן את היונק, בזרועו יקבץ טלאים, ובחיקו ישא, עלות ינהל, הנכחדות יפקוד, הנער יבקש, הנשברת ירפא, הנצבה יכלכל, האובדות יחזיר. וירחם על ישראל וישא בסבר פנים יפות משאם כאב הרחמן העליון הסובל כל, ולא יבול ולא יתעלם ולא יקוץ, וינהל לכל אחד כפי צרכו.

אלו הן מדות החכמה אב רחמן על בנים:

[לרחם על כל הנבראים]
עוד צריך להיות רחמיו פרושים על כל הנבראים, לא יבזם ולא יאבדם. שהרי החכמה העליונה היא פרושה על כל הנבראים דומם וצומח וחי ומדבר. ומטעם זה הוזהרנו מביזוי אוכלים. ועל דבר זה ראוי, שכמו שהחכמה העליונה אינה מבזה שום נמצא והכל נעשה משם כדכתיב "כֻּלָּם בְּחָכְמָה עָשִׂיתָ", כן יהיה רחמי האדם על כל מעשיו יתברך. ומטעם זה היה עונש רבינו הקדוש ע"י שלא חס על בן הבקר שהיה מתחבא אצלו ואמר לו "זיל לכך נוצרת" (ב"מ פה, א) באו לו יסורין, שהם מצד הדין שהרי הרחמים מגינים על הדין, וכאשר רחם על החולדה ואמר "רַחֲמָיו עַל כָּל מַעֲשָׂיו" כתיב, ניצול מן הדין מפני שפירש אור החכמה עליו ונסתלקו היסורים. ועל דרך זה לא יבזה בשום נמצא מן הנמצאים שכלם בחכמה ולא יעקור הצומח אלא לצורך, ולא ימית הבעל חי אלא לצורך, ויברור להם מיתה יפה בסכין בדוקה לרחם כל מה שאפשר.

זה הכלל: החמלה על כל הנמצאים שלא לחבלם תלויה בחכמה, זולתי להעלותם ממעלה אל מעלה, מצומח לחי, מחי למדבר שאז מותר לעקור הצומח ולהמית החי - לחוב על מנת לזכות:

פרק ד
האיך ירגיל האדם עצמו במדת הבינה
[בינה היא תשובה]
והוא לשוב בתשובה שאין דבר חשוב כמוה מפני שהיא מתקנת כל פגם, וכמו שדרך הבינה למתק כל הדינים ולבטל מרירותם, כך האדם ישוב לתשובה ויתקן כל פגם. ומי שמהרהר תשובה כל ימיו גורם שתאיר הבינה בכל ימיו ונמצאו כל ימיו בתשובה דהיינו לכלול עצמו בבינה שהיא תשובה וימי חייו מעוטרים בסוד התשובה העליונה. וראה כי כמו שהתשובה יש בה שורש כל הנמצאות בסוד היובל והרי שורש החיצונים סור נהר דינור הנכלל בקדושה בסוד הגבורות נשרש שם ויתפשט משם ויקרא התפשטות חרון אף ובסוד "וַיָּרַח ה' אֶת רֵיחַ הַנִּיחֹחַ" (בראשית ח, כא) יחזור ההתפשטות ההוא אל מקורו ויומתקו הדינים וישקוט החרון וינחם ה' על הרעה, כך האדם בסוד תשובתו עושה סוד זה.

[התשובה טובה גם לרע]
שלא תאמר שהתשובה טובה לחלק הקדושה שבאדם אלא גם לחלק הרע שבו מתמתק כעין המדה הזאת. תדע שהרי קין רע היה ומנחש היה ונאמר לו (שם ד, ז) "הֲלֹא אִם תֵּיטִיב שְׂאֵת" אל תחשוב מפני שאתה מצד הרע שאין לך תקנה, זה שקר. הלא אם תטיב ותשריש עצמך בסוד התשובה שאם תסתלק שם בסוד הטוב המושרש שם שכל מר עליון שרשו מתוק ויכול ליכנס דרך שרשו ולהטיב עצמו, ולזה הפעולות עצמן מטיב האדם וזדונות נעשו לו כזכיות, כי הנה אותם הפעולות שעשה היו מקטרגות מסטרא דשמאלא, שב בתשובה שלימה, הרי מכניס ומשריש אותן הפעולות למעלה וכל אותם המקטרגים אינם מתבטלים אלא מטיבין עצמן ומשתרשים בקדושה כעין הטבת קין, והרי אם קין שב בתשובה ונתקן הנה זדון אדם הראשון שבו הוליד את קין - קינא דמסאבותא, היה נחשב לו זכות, בסוד "ברא מזכה אבא" (סנהדרים קד.). אמנם לא רצה לשוב, ולכך כל סטרא דשמאלא נמשך משם, וכל ענפיו עתידין להתמתק והם שבים ומתמתקים, והיינו ממש מן הטעם שפירשנו, שהאדם משריש בעצמו סוד הרע וממתקו ומכניסו אל הטוב. לפיכך האדם מטהר יצר הרע ומכניסו אל הטוב והוא משתרש בקדושה למעלה.

וזו היא מעלת התשובה שהאדם יתנהג בה, צריך שבכל יום ויום יהרהר בה ויעשה תשובה בצד מה כדי שיהיו כל ימיו בתשובה:


פרק ה
כיצד ירגיל האדם עצמו במידת החסד
[העיקר - אהבת ה']
עיקר כניסת האדם אל סוד החסד הוא לאהוב את ה' תכלית אהבה שלא יניח עבודתו לשום סיבה מפני שאין דבר נאהב אצלו כלל לערך אהבתו יתברך, ולזה יתקן תחלה צרכי עבודתו ואח"כ המותר יהיה לשאר הצרכים, ותהיה האהבה הזאת תקועה בלבו בין יקבל טובות מאת הקב"ה ובין יקבל יסורין ותוכחות יחשבם לאהבה לו כדכתיב (משלי כז, ו): "נֶאֱמָנִים פִּצְעֵי אוֹהֵב", וכדכתיב (דברים ו, ה): "וּבְכָל מְאֹדֶךָ" ופירשו (ברכות נד.) "בכל מדה ומדה וכו'" כדי לכלול כל המדות בחסד ונמצא סוד הנהגתו מהמלכות ועם היות שהיא פועלת דין היא קשורה בחסד, והיינו מדת נחום איש גם זו שהיה אומר "גם זו לטובה", רצה לקשרה תמיד בצד החסד הנקרא טוב והיה אומר גם זו שנראה שהיא בשמאל קשורה בגבורה אינו אלא לטובה היא קשורה בחסד והיה שם דעתו אל צד הטוב במדה ההיא ומסתיר דיניה. וזו היא הנהגה גדולה להיקשר בחסד תמיד.

ובתיקונים פירשו (בהקדמה) "איזה חסיד המתחסד עם קונו". לפי שגמילות חסדים שאדם עושה בתחתונים צריך שיכוין בה התיקון העליון דוגמתו, והוא שגומל חסד עם קונו.

[מהחסד בבני אדם ילמד החסד עם קונו]
ועתה צריך לדעת כמה הן מדות גמילות חסדים בבני אדם, וכלם יעשה עם קונו למעלה אם ירצה לקנות מדת החסד, ולזה נאמר כי מידות גמילות חסדים הם אלו:

ראשונה
בלידת האדם צריך לגמול עמו כל תיקון למזונו.
אם כן יעלה בדעתו עת לידת הבינה - התפארת. ויהי בהקשותה בלידתה מצד הדין ח"ו, יצא התפארת לצד הגבורות ולידתה בקושי, צריך לתקן שם כל האפשר שתהיה לידת התפארת לצד הימין כדי שיצא הוולד בלי מום כלל כדאמרינן "ותוציא לאור משפטינו קדוש" דהיינו שיוציא התפארת משפט לצד האור שהוא הימין ויהיה קדוש ונבדל מן הגבורות, ובזה נכלל היותו מכוין במעשיו לקושרו תמיד בחסד ולהוציא מן הבינה בצד החסד ואז יצא הוולד מזורז ומלובן וכמעט בזה נכלל כל אזהרה שבתורה כדי שלא יעוררו הגבורות תגבורת הדינים שם ויהיה קושי בלדתה ח"ו.

שניה
למול את הוולד היינו לעשות כתיקוני מצוותיו.
שכל איזה צד קליפה וערלה המטפלת אל היסוד ימול אותה וירדוף אחר כל אותם הגורמים שם ערלה ויחזירם בתשובה, באופן שבהיותו מל את ערלת לבבם גורם שיהיה הצדיק העליון בלי ערלה ויעמוד בחזקה לתקן כל הדברים הגורמים שם ערלה, ולזה פינחס כשמל ערלת בני ישראל זכה אל כהונה מפני שגמל חסד עם קונו בסוד המילה שמל היסוד מאותה ערלה זכה אל החסד.

וכן מזה ילמוד אל כל שאר מידות החסד.

שלישית
לבקר חולים ולרפאותם.
כך ידוע שהשכינה היא חולת אהבה מהייחוד כדכתיב (שיר השירים ב, ה) ורפואתה ביד האדם להביא לה סַמָּנִים יפים כדכתיב (שם) "סַמְּכוּנִי בָּאֲשִׁישׁוֹת רַפְּדוּנִי בַּתַּפּוּחִים" ופירשו בתיקונים (דף לט:) שסוד אשישות היינו כל הדברים הנקשרים במלכות, באש י' חסד, ובאש ה' גבורה, בשני זרועות ושם היא נסמכת עליהם ומי שעושה זה סומך החולה בחליו.

השני, "רפדוני בתפוחים" פירוש לקשרה בין נצח והוד ששם היא רפידתה בהיותה חיוור וסומק כתפוחים הללו שגוניהם מזוגים מצד החסד. וצריך לבקרה ולזכור אותה ולחלות פניה שתקבל מאכל ומשקה מהשפע העליון שהיא מונעת עצמה ממנו, ותקצר נפשה בעמל ישראל. כדרך שהוא בחולים הגשמיים, כך צריך בחולים העליונים שהיא חולה כדאמרן. והוא חולה דנע מאתריה - עלמא דאתי בינה, ונד אבתרה בעלמא דין כדכתיב (משלי כז, ח): "כְצִפּוֹר נוֹדֶדֶת מִן קִנָּהּ" שהיא השכינה "כֵּן אִישׁ נוֹדֵד מִמְּקוֹמוֹ", ונטיר לה ואומי דלא יתיב לאתריה עד דיחזיר לה לאתרה, הנה גם הוא מחולל מפשעינו מדוכא לרצונו מעונותינו ורפואת שניהם בידינו. וראוי לבקרם ולהזמין צרכיהם בתורה ובמצוות.

רביעית
לתת צדקה לעניים.
ודוגמתם יסוד ומלכות. והצדקה הראויה אליהם פירשו בתקונים (תיקון י"ח, דף ל"ג.) לקיים צ' אמנים ד' קדושות ק' ברכות ה' חומשי תורה, בכל יום. ועל דרך זה כל אחד כפי כוחו ימשיך צדקה מתפארת לעניים הללו ויזמין אליהם "לקט" מהפירות כולם, "שכחה" מסוד העומר העליון שהיא בינה "ופאה" מבחינת המלכות עצמה שהיא פאה לשאר המידות, וכתיב (ויקרא יט, י): "לֶעָנִי וְלַגֵּר תַּעֲזֹב אֹתָם" שאפילו התפארת גר למטה במלכות, וצריך לתת לו מאלו התיקונים, וכן מעשר עני להעלות המלכות שהיא מעשר אל היסוד הנקרא עני ואם יקשרנה בתפארת יתן מן המעשר אל הגר. וכמה תיקונים נכללים בזה.

חמישית
הכנסת אורחים.
הם התפארת והיסוד לתת להם בית מנוחה שינוחו בה דהיינו המלכות, כיון שהם הולכי דרכים בסוד הגלות לחזר על אבידתם צריך להכניסם שם. ולפי המתבאר בזוהר (פרשת וירא, ח"א קטו:) שזה המצוה מתקיימת בהולכי על דרך שיחו, שהם המתגרשים מביתיהם לעסוק בתורה שגורמים שיהיו האורחים עוסקים בצרכי המלכות. וכן כל העושה יחוד אל התפארת במלכות מבחינה אחרת וקובע מקום לתורתו, גורם שהתפארת יעשה מלונו במלכות. וכן פירשו בתיקונים (בהקדמה) ואל האורחים צריך להכין אכילה שתיה לויה, דהיינו שצריך להכניס התפארת והיסוד אל המלכות ולתת להם שם "אכילה" מעין "בָּאתִי לְגַנִּי אָכַלְתִּי יַעְרִי עִם דִּבְשִׁי" (שיר השירים ה, א) שהוא שפע ראוי להנהגה התחתונה המתפשטת מצד הגבורה המתוקה. ו"שתיה" מעין "שָׁתִיתִי יֵינִי עִם חֲלָבִי" שהוא שפע פנימי מן היין המשומר ומסוד החלב המתמתק לקשר התפארת והמלכות -יעקב ורחל, והגבורה בנצח או בהוד כי כן פירשו ברעיא מהימנא (ויקרא, ד.). וה"לויה" להביא עצמו ונשמתו שם עמהם בדיוקן עליון ללוותם שם. עוד להביא שאר הספירות שם עמהם לעשות להם לויה טובה. וכמה דברים נכללים בתיקון זה.

כללו של דבר, ישתדל בצורך הדיוט ויכוין ברמיזתו ומובטח הוא שיעשה למעלה כיוצא בו אחר שיהיה בקי בסודות. ומה טוב להזכיר בפיו רמיזת כוונתו הנכונה בשעת מעשה לקיים "בְּפִיךָ וּבִלְבָבְךָ לַעֲשׂוֹתוֹ" (דברים ל, יד).

ששית
עסק החי עם המת.
ודבר זה היאך יתייחס למעלה קשה מאד, כי הוא סוד הספירות שהם מתעלמות ומסתלקות אל נרתיקן למעלה כמה צריך לתקנן, כמה צריך לתקנן להרחיצן מכל חלאת עוון ולהלבישן לבנים לבוני הספירות באור המעשה הטוב, להתעלות בסוד אחד לקשרם למעלה ולשאת אותם על הכתף סוד עילוי הספירות אחת אל אחת עד שיתעלו למעלה מהכתף שהוא תחילת חיבור הזרוע בגוף, ולמעלה מזה הוא סוד ההעלם שאין השגה בו. ויכוין בסוד הקבורה לפסוק (דברים לד, ו): "וַיִּקְבֹּר אֹתוֹ בַגַּי" דמתרגמינן בתליסר מכילין דרחמי, שהן נובעות בכתר בבחינותיו הפונות למטה לרחם בתחתונים, ומשם יעלה הנקבר אל העדן העליון חכמה שבכתר, וצריך התיישבות הדעת בזה מאוד.

שביעית
הכנסת כלה לחופה.
ובזה נכללים כל צרכי הייחוד שכל התפילות והייחודים הם סוד הכנסת כלה לחופה, ועיקרה בסוד התפילה מכמה מדרגות זו אחר זו: קרבנות, זמירות, תפילה מיושב שבה קריאת שמע וברכותיה, אח"כ תפילה מעומד ושאר תקונים הבאים אחריהם, הכל גמילות חסד אל החתן והכלה לפקח על צרכיהם, ותיקוני זיווגם.

שמינית
הבאת שלום בין אדם לחבירו.
שהם התפארת והיסוד, לפעמים יתרחקו זה מזה וצריך להשלימם ולתקנם שיהיו שווים ונקשרים יחד באהבה וחיבה וזה ע"י כשרון המעשה הטוב שבאשר יהיה היסוד נוטה אל השמאל והתפארת אל הימין, אז הם נגדיים זה לזה עד שהיסוד יטה אל הימין כמוהו, וכאשר ח"ו יש איזה פגם של עוון בעולם אז יש שנאה נגדיית בין שניהם ואין יחוד וקשר בין הספירות כלל. ועל דרך זה יהיה גם כן בין כל שתי ספירות שהם ימין ושמאל, בין החכמה והבינה או בין החסד והגבורה או בין הנצח וההוד, צריך להכניס שלום ביניהם והיינו הבאת שלום בין אדם לחבירו וכן בין איש לאשתו דהיינו היסוד שלום בין התפארת ומלכות וכל כיוצא בזה מדרכי שלום, הוא גמילות חסדים למעלה:

פרק ששי
היאך ירגיל אדם עצמו במידת הגבורה
דע כי כל פעולות התעוררות יצר הרע הם ממש מעוררות הגבורות החזקות, לכך לא יתנועע יצר הרע שלא יעורר גבורה. והטעם שהאדם נוצר בשני יצירות יצר טוב ויצר הרע, זה חסד וזה גבורה, אמנם פירשו בזוהר בפרשת בראשית (דף מט.) שיצר טוב נברא לאדם עצמו לצרכו, ויצר הרע לצורך אשתו. ראה כמה מתוקים דבריו הרי התפארת בעל החסד נוטה אל הימין, וכל הנהגותיו בימין - יצר טוב. והנקבה שמאלית וכל הנהגותיה בגבורה אם כן ראוי שלא יתעורר יצר הרע לתועלת עצמו שהרי מעורר אדם העליון בגבורה ומאבד העולם. אם כן כל מידות שיעורר האדם לעצמו לצד הגבורה ויצר הרע פוגם האדם העליון, ומכאן יראה כמה מגונה הכעס וכל כיוצא בו שהוא מגביר הגבורות הקשות, אמנם יצר הרע צריך להיות קשור ואסור לבלתי יתעורר לשום פעולה שבעולם מפעולות גופו לא לחימוד ביאה ולא לחמדת ממון ולא לצד כעס ולא לצד כבוד כלל.

אמנם לצורך אשתו יעורר יצרו בנחת לצד הגבורות המתוקות כגון להלבישה, לתקן לה בית, ויאמר הרי בזה שאני מלבישה אני מתקן השכינה, שהיא מתקשטת בבינה שהוא גבורה דכליל כולהו גבורות והן מתמתקות בהמון רחמיה. לפיכך כל תיקוני הבית הם תיקוני השכינה שהיא מתמתקת מצד יצר הרע הנברא לעשות רצון קונו לא זולת, לפיכך לא יכוין האדם בו שום הנאה של כלום אלא כשאשתו מתנאה לפניו בדירה נאה יכוין לתיקוני שכינה שהיא מתתקנת בגבורות השמאליות הטובות שמשם העושר והכבוד. ומצד זה יעורר היצר הרע לאהבתה, ואז יכוין אל השמאל המתעורר לקרבה בסוד "שמאלו תחת לראשי" (שיר השירים ח, ג) אינה מתקשרת תחלה אלא מצד השמאל ואחר כך "וימינו תחבקני" יכוין למתק כל אותם התיקונים ביצרו הטוב, ולתקן אותה ממש לשמחה בדבר מצוה לשם היחוד עליון הרי המתיק כל הגבורות ותיקנם בימין, ודרך זה יהיה לבל מיני חמדה הבאים מצד יצר הרע יהיה עיקרם לתיקוני האשה אשר הוכיח ה' לו לעזר כנגדו, ויהפוך כולם אחר בך לעבודת ה', לקשרם בימין:

פרק ז
היאך ירגיל האדם עצמו במדות התפארת
אין ספק שמדת התפארת הוא העסק בתורה, אמנם צריך זהירות גדול שלא יתגאה אדם בדברי תורה שלא יגרום רעה גדולה, שהרי כמו שהוא מתגאה כך גורם שמדת התפארת שהיא התורה תתגאה ותסתלק למעלה ח"ו אלא כל המשפיל עצמו בדברי תורה גורם אל התפארת שתרד ותשפיל עצמה להשפיע למלכות. והרי למטה מהתפארת ארבע ספירות ולהן שלש מידות:

ראשונה
המתגאה על תלמידים גורם שהתפארת יתגאה ויתעלה מעל נצח והוד שהם למודי ה' תלמידי התפארת, והמשפיל עצמו ומלמדה באהבה גם התפארת ישפיל עצמו אל תלמידיו וישפיעם, לפיכך יהיה האדם נוח לתלמידיו וילמדם כאשר יוכלון שאת, והתפארת בזכותו ישפיע בלמודי ה' כפי בחינתם הראויה אליהם.
שנית
המתגאה בתורתו על העני ומבזה אותו, כההוא עובדא דאליהו שנדמה לרבי שמעון בן אלעזר כעני מכוער, נבזה ונמאס, להכשילו, שזחה דעתו עליו וגינה את העני והוא הוכיח על פניו מומו (תענית כ.), כי המתנאה על העני גורם שהתפארת יתגאה על היסוד ולא ישפיע בו, ואם תהיה דעתו של חכם מיושבת עליו עם העני אז התפארת ישפיע ביסוד. לפיכך יחשב העני מאד אצל החכם ויקרבהו, וכך יחשב למעלה היסוד אצל התפארת ויתקשר בו.
שלישית
המתגאה בתורתו על עמא דארעא שהוא כלל עם ה', גורם שהתפארת יתגאה מעל המלכות ולא ישפיע בה אלא יהיה דעתו מעורבת עם הבריות וכל עם הישוב חשובים לפניו, מפני שהם למטה בסוד הארץ וח"ו אם קורא אותם חמורים מורידם אל הקליפות לכך לא יזכה לבן שיהיה בו אור תורה כדאיתא בגמרא (נדרים פא.). אלה יתנהג עמהם בנחת על פי דרכם, כעין התפארת שהוא משפיע למלכות ומנהיגה כפי עניות דעתה, כי דעתן של נשים קלה (שבת לג:) ובכלל זה שלא יתגאה על כל חלושי הדעת שהם בכלל עפר הארץ. ומפני זה הקדמונים לא היו מתגאים בתורה כעובדא דרב המנונא בפרשת בראשית (זוה"ק ח"א ז, א) ובעובדה דרבי חגאי (זוה"ק ח"א קנח, א) ובתיקונים (סוף תיקון כ"ו, דף ע"ב, ב) ההוא סבא דבעו לנשקא ליה. פרח, שלא היה רוצה להתגאות בדברי תורה.
עוד יהיה רגיל בהיותו נושא ונותן בדברי תורה לכוין אל תיקוני שכינה לתקנה ולקשטה אל התפארת דהיינו הלכה אל האמת, וזהו מחלוקת לשם שמים דהיינו חסד וגבורה לבא אל התפארת - שמים, להסכים הלכה עמו. וכל מחלוקת שיצא מן השורה הזאת יבדל ממנו כי לא ירצה התפארת להתאחז בחוץ אפילו שיהיה בדברי תורה, אם הוא לקנטר סופה גיהנם ח"ו, ואין לך מחלוקת שלא יפגום התפארת אלא מחלוקת התורה לשם שמים, שכל נתיבותיה שלום ואהבה בסופה.

והאוכל הנאות מדברי תורה פוגם במדה הזאת שהיא קדש ומוציאה אל דברי חול, וכאשר יעסוק בתורה להנאת גבוה אשרי חלקו. ועיקר הכל הוא לצרף דעתו במבחן המחשבה ולפשפש בעצמו דרך משא ומתן אם ימצא שמץ ערות דבר יחזור בו, ולעולם יודה על האמת, כדי שימצא שם התפארת מדת אמת:

פרק ח
היאך ירגיל האדם עצמו במדות נצח הוד יסוד
[תיקוני הנצח וההוד בכללות]
ואולם בתקוני הנצח וההוד, קצתם משותפות לשניהם וקצתם מיוחדים כל אחד לעצמו.

והנה ראשונה צריך לסייע לומדי התורה ולהחזיקם אם בממונו או במעשהו להזמין להם צרכי שימוש והזמנת מזון והפקת כל רצונם שלא יתבטלו מדברי תורה ולהיזהר שלא לגנות תלמודם שלא יתרפו מעסק התורה, אלא לכבדם ולהלל מעשיהם הטובים כדי שיתחזקו בעבודה, ולהזמין להם ספרים צורך עסקם ובית מדרש, וכל כיוצא, שהוא חיזוק וסעד לעוסקי התורה. הכל תלוי בשתי מידות הללו כל אחד כפי כוחו המעט הוא אם רב. סוף דבר כל מה שירבה בזה לכבד התורה ולהחזיק בדיבור בגופו ובממונו ולעורר לב הבריות אל התורה שיתחזקו בה, הכל נאחז ונשרש בשתי ספירות אלה, מפני שהם נקראים מחזיקים בה ותומכיה.

עוד צריך העוסק בתורה שילמוד מכל אדם כדכתיב (תהלים קיט, צט): "מִכָּל מְלַמְּדֵי הִשְׂכַּלְתִּי", כי אין התורה משתלמת אצל רב אחד, וכיון שהוא נעשה תלמיד לכל זוכה להיות מרכבה אל נצח והוד למודי ה' והמשפיע אליו תורה הוא במדרגת תפארת. והרי בהיותו יושב ולומד זוכה אל התפארת שישפיע בנצח והוד והוא במדרגתם ממש.

[נצח והוד בפרטות]
והנה בהיותו לומד מקרא שהוא מן הימין יש לו יחס פרטי אל הנצח, ובהיותו לומד משנה שהיא מן השמאל יש לו יחס פרטי אל ההוד, והגמרא הכלולה בכל שמביא ראיה לדיני המשנה מן הכתוב הרי זה תקון לשניהם יחד.

[תיקוני היסוד]
ואולם האיך ירגיל האדם עצמו במדת היסוד, צריך האדם להזהר מאד מהדבור המביא לידי הרהור כדי שלא יבא לידי קרי, אין צריך לומר שלא ידבר נבלה אלא אפילו דבור טהור המביא לידי הרהור ראוי להשמר ממנו, והכי דייק לישנא דקרא (קהלת ה, ה): "אַל תִּתֵּן אֶת פִּיךָ לַחֲטִיא אֶת בְּשָׂרְךָ" הזהיר שלא יתן פיו בדיבור שמביא להחטיא בשר קדש אות ברית בקרי. וכתיב "לָמָּה יִקְצֹף הָאֱלֹהִים" וגו', ואם הוא ניבלות הפה, מאי לחטיא, הרי הוא בעצמו חטא, אלא אפילו שהדיבור לא יהיה חטא אלא דיבור טהור אם מביא לידי הרהור צריך להיזהר ממנו ולזה אמר לחטיא את בשרך למה יקצוף, ירצה אחר שמחטיא יקצוף על אותו קול אפילו שיהיה מותר, כי ע"י פעולה רעה הנמשכת ממנו, חזר הקול והדבור רע. כל כך צריך זהירות לאות ברית, שלא להרהר ולא ישחית.

ועוד צריך להזהר שהיסוד הוא אות ברית הקשת, והקשת אינה דרוכה למעלה אלא לשלח חצים למדת המלכות שהיא מטרה לחץ, שומרת הטפה היורה כחץ לעשות ענף ולשאת פרי, וכשם שמעולם לא ידרוך הקשת העליון אלא לנוכח המטרה הנזכרת, כך האדם לא ידרוך הקשת ולא יקשה עצמו בשום צד, אלא לנוכח המטרה הראויה, שהיא אשתו בטהרתה שהוא עת הזיווג ולא יותר מזה, יפגום המידה הזאת ח"ו ומאד מאד צריך זהירות, ועיקר השמירה בהיותו שומר עצמו מן ההרהור.

פֶּרֶק ט
היאך ירגיל האדם עצמו במדות המלכות
[להשפיל את עצמו]
ראשונה לכלן שלא יתגאה לבו בכל אשר לו, וישים עצמו תמיד כעני ויעמיד עצמו לפני קונו כדל שואל ומתחנן. ולהרגיל עצמו במידה זו אפילו שיהיה עשיר יחשוב שאין דבק עמו מכל אשר לו מאומה והוא נעזב צריך לרחמי הבורא תמיד, שאין לו כל דבר אלא הלחם אשר אוכל, ויכניע לבבו ויעני עצמו, ומה גם בעת תפלותיו שזו סגולה נפלאה, ולהפך מזה נאמר (דברים ח, יד): "וְרָם לְבָבֶךָ וְשָׁכַחְתָּ" שהשכחה החצונית מצויה שם. ודוד התנהג במידה זו הרבה שאמר (תהלים כה, טז): "כִּי יָחִיד וְעָנִי אָנִי", שהרי כל אנשי ביתו כל אחד ואחד צריך להעזר לעצמו, מה כלם אליו אפילו אשתו ובניו מה יועילוהו בהיותו נשפט לפני הבורא או בעת סילוק נשמתו, כלום ילווהו אלא עד קברו. מה הם לו בעת דיניו מפתח הקבר ואילך, לפיכך ישפיל ויתקן עצמו בסוד המידה הזאת.

[לצאת לגלות]
עוד שניה פירשו בספר הזוהר (ויקהל, קצח:) והיא חשובה מאד, יגלה ממקום למקום לשם שמים, ובזה ייעשה מרכבה אל השכינה הגולה. וידמה עצמו הרי אני גליתי והרי כלי תשמישי עמי, מה יעשה כבוד גבוה שגלתה שכינה וכליה אינם עמה, שחסרו בסבת הגלות. ולזה ימעט בכליו בכל יכלתו כדכתיב (ירמיה מו, יט): "כְּלֵי גוֹלָה עֲשִׂי לָךְ" ויכניע לבבו בגולה ויתקשר בתורה, ואז שכינה עמו, ויעשה לעצמו גירושין ויתגרש מבית מנוחתו תמיד כדרך שהיו מתגרשים רבי שמעון וחביריו ועוסקים בתורה. ומה גם אם יכתת רגליו ממקום למקום בלי סוס ורכב עליו נאמר (תהלים קמו, ה): "שִׂבְרוֹ עַל ה' אֱלֹהָיו", ופירשו בו (זוה"ק ח"ב קצח, ב) לשון שֶבֶר שהוא משבר גופו לכבוד גבוה.

[ליראה את השם]
עוד ממידת המלכות מידה חשובה מאד, שער העבודה כולה, והיא ליראה את ה' הנכבד והנורא. והנה היראה מסוכנת מאד ליפגם ולהיכנס בה החיצונים שהרי אם הוא ירא מן היסורים או מן המיתה או מגיהנם, הרי זו יראת החיצונים, שכל פעולות אלו מן החיצונים, אמנם היראה העיקרית ליראה את ה'. והוא שיחשוב בשלשה דברים:

האחד - להיות גדולתו של יוצר הכל על כל נמצא
והרי האדם ירא מן הארי, מן הדוב, מן האַנָּס, מן האש, מן המפולת, ואלו הם שלוחים קטנים, ולמה לא יירא מן המלך הגדול ויהיה פחדו על פניו מגדולתו, ויאמר
היאך יחטא האדם הנבזה לאדון רב כזה והרי אלו היה דוב יאכלהו, ואילו הקדוש ברוך הוא סובל עלבון, מפני זה לא יירא מפחדו וגדולתו.

השני - כאשר ידמה השגחתו תמיד שהוא צופה ומביט בו
והרי העבד ירא מרבו תמיד בהיותו לפניו, והאדם תמיד לפני הבורא ועינו פקוחה על כל דרכיו, יירא ויפחד היאך יראנו מבטל מצוותיו.
השלישי - היותו שורש כל הנשמות
וכולן מושרשות בספירותיו, והחוטא פוגם היכלו, ולמה לא יירא היאך יהיה היכל המלך מלוכלך ממעשיו הרעים.
הרביעי יראה שפגם מעשיו הם דוחים שכינה מלמעלה
ויירא היאך יגרום הרעה הגדולה הזאת להפריד חשק המלך מן המלכה, והיראה שהיא כיוצא כזה היא יראה המיישרת האדם אל תיקון המידה הזאת והוא דבק בה.
[לעשות שהשכינה תידבק בו ע"י ההתנהגות עם אשתו]
עוד זהירות הרבה צריך ליקח האדם לעצמו לעשות שתהיה שכינה דבקה עמו ולא תפרד ממנו, והנה האדם בעוד שלא נשא אשה פשיטא שאין עמו שכינה כלל כי עיקר שכינה לאדם מצד הנקבה, והאדם עומד בין שתי הנקבות, נקבה תחתונה גשמית שהיא נוטלת ממנו שאר כסות ועונה, והשכינה העומדת עליו לברכו בכולם שיתן ויחזור ויתן לאשת בריתו כענין התפארת שהוא עומד בין שתי הנקבות, אימא עילאה להשפיע לו כל הצורך, ואימא תתאה לקבל ממנו שאר כסות ועונה, חסד דין רחמים כנודע. ולא תבוא אליו שכינה אם לא ידומה אל מציאות העליון.

והנה לפעמים האדם פורש מאשתו לאחד משלשה סיבות:

הא' - להיותה נידה.
הב' - שהוא עוסק בתורה ובודל ממנה כל ימי החול.
הג' - שהוא הולך בדרך ושומר עצמו מן החטא.
ובזמנים אלו השכינה דבקה וקשורה עמו ואינה מנחת אותו, כדי שלא יהיה נעזב ונפרד, אלא לעולם אדם שלם זכר ונקבה, והרי שכינה מזדווגת לו, צריך אדם ליזהר שלא תיפרד שכינה ממנו בהיותו יוצא לדרך, ויהיה זריז ונשכר להתפלל תפלת הדרך ולאחוז בתורה, שבסיבה זו שכינה שהיא שמירת הדרך, עומדת לו תמיד בהיותו זהיר מן החטא ועוסק בתורה. וכן בהיות אשתו נידה שכינה עומדת לו כששומר הנידה כראוי. אחר כך בליל טהרתה או בליל שבת או בבואו מן הדרך, כל אחד מהן זמן בעילת מצוה הוא, ושכינה תמיד נפתחת למעלה לקבל נשמות קדושות, גם אשתו ראוי לפקוד אותה ובזה שכינה תמיד עמו, כן פירש בזוהר בפרשת בראשית (דף מ"ט.). הפקידה לאשתו צריך שתהיה דוקא בזמן שהשכינה במקומה, דהיינו כשהיא בין שתי זרועות. אמנם בזמן צרת הצבור שאין השכינה בין שתי זרועות, אסור. וכן פירשו בתיקונים פרשת בראשית (תיקון ס"ט).

[לתקן המידות כולם ולקבל עול מצוות]
הרוצה להזדווג עם בת המלך ושלא תפרד ממנו לעולם צריך תחלה שיקשט עצמו בכל מיני קשוטים ומלבושים נאים והם תיקוני המידות הנזכרות כולם. ואחר שתקן עצמו בתקונים יכוין לקבלה עליו בהיותו עוסק בתורה ונושא עול מצוות בסוד כונת היחוד תמיד, ומיד היא נישאת לו ואינה פורשת ממנו. וזה בתנאי שיטהר ויקדש עצמו, ואחר שהוא טהור וקדוש יכוין לקיים לה שאר כסות ועונה שהם שלשה דברים שחייב האדם לאשתו:

האחת
להשפיע לה בכל מעשיו שפע מן הימין - מזונה.
השניה
לכסות עליה מצד הגבורה. שלא ישלטו בה החצונים שלא יהיה צד יצר הרע בעסק מצוותיו, כגון להנאת הגוף ולתקוות הכבוד המדומה וכיוצא, שיצר הרע מצוי באותה מצוה והיא בורחת ממנו מפני שהיא ערו"ה, אם כן צריך לכסות הערוה ולהסתירה תמיד שלא ישלוט בה. כיצד, כל מעשיו לשם שמים בלי חלק ליצר הרע. וכן תפילין וציצית הם מגינים גדולים בעדה שלא ישלטו החצונים בה, ויהיה רגיל בהם.
השלישי
ליחדה עם התפארת בעונת קריאת שמע, בקביעות עתים לתורה, וכשיקבע עונה לכל דבר, יכוין שזהו עונת השכינה בת מלך, ויש רמז לזה בתקונים:

פרק י
[להתחבר עם הספירות לפי הזמן]
פירש רבי שמעון בפרשת בראשית (דף יא.) עצה רבה וגדולה מן התורה היאך יתקשר האדם בקדושה העליונה ויתנהג בה, ולא יפרד מן הספירות העליונות תדיר, וצריך האדם בזה להתנהג כפי הזמן, רוצה לומר לדעת איזו ספירה שולטת ולהתקשר בה ולעשות התיקון המתיחס אל המידה השולטת.

[בלילה יתקשר עם המלכות]
והתחיל מהלילה עת שכיבת האדם על מיטתו, והרי השליטה היא לילה מידת המלכות, והוא הולך לישן, השינה היא כעין מיתה ואילנא דמותא שלטא, מה יעשה, יתקן ויקדים להתקשר בסוד הקדושה דהיינו סוד מידת המלכות בבחינת קדושתה, ולזה ילך על מיטתו ויקבל עול מלכות שמים שלימה בכוונת הלב. קם בחצות לילה יטול ידיו מהקליפה השולטת עליהם ויעביר רעה מבשרו ויברך, ויתקן השכינה בעסק התורה, ועל זה נאמר עליה (משלי ו, כב): "בְּשָׁכְבְּךָ תִּשְׁמֹר עָלֶיךָ" מן החיצונים "וַהֲקִיצוֹתָ הִיא תְשִׂיחֶךָ" . ותתקשר עמו והוא עמה, ויתעלה דיוקן נשמתו בגן עדן עם השכינה הנכנסת שם עם הצדיקים, והתפארת יבוא שם גם הוא להשתעשע עם הצדיקים ועמו בחברתם, שכולם מקשיבים לקולו. הרי ממש נסע עמה מהמיתה והשינה אל סוד החיים העליונים ונקשר בסוד גן עדן והתחיל להתנוצץ עליו אור התפארת המתנוצץ בגן עדן על הצדיקים, וכן פירש בפרשת תרומה (דף קל:).

[ביום יתקשר עם מידות שלשת האבות הכלולים בתפארת]
השכים ועלה עמוד השחר, התחיל הוא גם כן לבוא ליכנס לבית הכנסת, וקשר עצמו בשלשה אבות. בפתח בית הכנסת אומר "וַאֲנִי בְּרֹב חַסְדְּךָ אָבוֹא" (תהלים ה, ח) וכו', וכולל עצמו בסוד התפארת אדם כלול חסד גבורה תפארת, ונכנס לכנסת מלכות.

ומכוין בפסוק בשלשה אבות:

"בְּרֹב חַסְדְּךָ"  - דא אברהם,
"אֶשְׁתַּחֲוֶה אֶל הֵיכַל קָדְשְׁךָ"  - דא יצחק, דמסטריה השתחויה לכפוף קומתו נגד מידת הדין להיות נדחה מפניה, ואז השעה נדחית מפניו כי יומשך שפע הרחמים מלמעלה עליה למתקה.

"בְּיִרְאָתֶךָ"  - דא יעקב, דכתיב ביה (בראשית כח, יז): "מַה נּוֹרָא הַמָּקוֹם הַזֶּה".
והרי כלל עצמו בהם במחשבה דיבור ומעשה, כי מחשבה שזכרנו הוא הכוונה, הדיבור הוא הפסוק, והמעשה הביאה לבית הכנסת והשתחווייתו נגד היכלו.

[המידות שמתקשר בהם במשך היום]
קודם תפילה עומד בבית הכנסת, פיו מקור נובע תפילה ויחוד יסוד, מקור הבאר נפתח בבאר שהוא בית הכנסת, ומתקן שכינה בכל יכולת כוונתו בתפלתו. יוצא משם, עולה בסוד התורה, ומתקשר בה בסוד מידת יום, ומתנהג עמה כל היום עד שעת המנחה, שמתקשר בגבורה. שהרי בבקר נקשר בחסד בתפלתו, וביום בתפארת בעסק התורה, ובערב בגבורה. וכל זה במידת יום שהוא בא לבית הכנסת ליחד בסוד הגבורה, כדרך שעשה בצד החסד.

ובין זה לזה קושר השכינה עמו בסעודתו, שגומל חסד עם הענייה הזאת, כמו שהיה אומר הלל הזקן (ויק"ר לד, ג) "יוֹדֵעַ צַדִּיק נֶפֶשׁ בְּהֶמְתּוֹ" (משלי יב, י), וזו תהיה כוונתו בסעודתו לגמול חסד לנפש בהמה ולקשרה בסוד המזון.

ואחר שעלה לשעת המנחה ונקשר בגבורה, המתין לערב וירד התפארת אל המלכות, והרי הוא עמה בתחילת הלילה קושר עצמו בה ונכנס לבית הכנסת עם הכוונה הנזכרת למעלה, וקושר עצמו למטה - תפארת בא לבית מלונו.

יצא מבית הכנסת ייחד עצמו ממש במלכות לבד, בסוד קבלת עול מלכות שמים, וזהו תקופתו ביום עם תקופת הספירה, ולעולם דבק באור השולט.

עצה זו עיקרה בפרשת בראשית, והשאר מקובץ ממקומות רבים מהזוהר. והיא עצה כוללת להתקשר האדם תמיד בקדושה ולא יחסר עיטור השכינה מעל ראשו:

תם ונשלם שבח לאל יודע כל נעלם, היום יום ד' י"ב ימים למרחשון, שנת "יערב עליו שיחי אנכי אשמח בה'":

